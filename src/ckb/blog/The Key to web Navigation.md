---
title: "کلیلی گەشتکردن بە ماڵپەڕەکان"
postSlug: "The Key to web Navigation"
author: Hallgurd Bakr
date: 2024-03-12
updated:
topics: ["URL", "Web", "Navigation", "internet"]
image: /assets/postImages/Key-to-web-navigation.webp
imageAlt: "پێکهاتەی URL"
description: "URL کورتکراوەی (Uniform Resource Locator) کە بریتییە لە ناونیشانێک بۆ ماڵپەڕێکی دیاریکراو یان هەر سەرچاوەیەکی تر لەسەر ئینتەرنێت."
---

ئەگەر ماڵپەڕەکان وەکو خانوویەک بێنیتە پێش چاوت ئەوا URL وەکو ناونیشانی ئەو خانووە وایە، بەکارهێنەران لە ڕێگەیەوە دەزانن ماڵپەڕەکەت لەسەر ئینتەرنێت بە چ ناونیشانێک بدۆزنەوە. بەبێ URL هیچ ڕێگایەک نەدەبوو بۆ ئەوەی ئەم پەڕەی کە تۆ لە ماڵپەڕەکەم دەیخوێنیتەوە جیابکەیتەوە لەو ملیارەها پەڕەیەی لەسەر ئینتەرنێت بەردەستە.

### با بزانین URL بەتەواوی چییە؟

URL کورتکراوەی (Uniform Resource Locator) کە بریتییە لە ناونیشانێک بۆ ماڵپەڕێکی دیاریکراو یان هەر سەرچاوەیەکی تر لەسەر ئینتەرنێت. تۆ URL دەنووسیت لە ناونیشانی وێبگەڕەکەت بۆ گەڕان بەدوای سەرچاوەکان، وێبگەڕەکان URL بۆ پیشاندانەوە ئەو سەرچاوانە بەکاردەهێنن. هەر URLـێک ئاماژە بە سەرچاوەیەکی ناوازە(unique) دەکات کە دەکرێت سەرچاوەکە پەڕەیەکی وێب، وێنە، یان هەر دۆکۆمێنتێکی تر بێت.

### پێکهاتەکانی URL

لێرەدا پێکهاتەکانی URL مەبەستمان هەموو ئەو بەشانەیە کە ئەکرێت ناونیشانەکە لەخۆیی بگرێت، هەندێک لەو بەشانە پێویستە بنووسرێت و هەندێکی تریان ئیختیارییە. بە سەرنجدان لە وێنەکە دەبینین پێکهاتەی URL لە 5 بەشی سەرەکی پێکدێت کە زۆر گرنگە لێیان تێبگەین لە پێناو باشترکردنی ئەزموونی بەکارهێنەران و باشترکردنی ماڵپەڕەکانمان بۆ بزوێنەرەکانی گەڕان. کەواتە با بزانین بەشەکانی URL چین و لەسەر هەر بەشێکیان زیاتر فێربین:

### 1. سکیم (Scheme)

بەشی یەکەمی ناونیشانەکە بریتییە لە سکیم کە ئاماژە دەکات بەو پرۆتۆکۆڵەی کە بە وێبگەڕەکە دەڵێت چۆن پەیوەندی بکات بە سەرچاوەکەوە، چەندین جۆری پرۆتۆکۆڵمان هەیە لەوانە http و https کە بە زۆری بۆ ماڵپەڕەکان بەکاردێت و پەیوەندی لە نێوان وێبگەڕ و سێرڤەرەکەدا درووست دەکات و mailto کە بۆ کردنەوەی نەرمەکاڵای بەڕێوەبردن و ناردنی ئیمەیڵ بەکاردێت (جیمێڵ، ئاوتلوک، هتد).

> تێبینی: پرۆتۆکۆڵ ڕێگەیەکی دیاریکراوە بۆ ئاڵوگۆڕکردن و گواستنەوەی دەیتاکان لە نێوان تۆڕێکی کۆمپویتەر.

### 2. Authority

ئەمەش بەدوای سکیم دێت کە بە نەخشەی :// جیادەکرێتەوە، بە وێبگەڕەکە دەڵێت لە کوێ سەرچاوەکە بدۆزێتەوە، ئەم بەشە دابەش ئەبێت بەسەر چوار بەشی سەرەکیدا ئەوانیش:

#### ژێر پاوان (Sub domain)

ژێر پاوان وەکو پێشگرێک بۆ دۆمەینە سەرەکیەکە دەردەکەوێت، کە یارمەتیت دەدات ناوەڕۆکی ماڵپەڕەکەت زیاتر ڕێکبخەیت، دەتوانیت چەندین ژێر پاوان بەکاربێنیت بۆ ڕێکخستنی ماڵپەڕەکەت بۆ بەشە جیاوازەکان یان دروستکردنی چەندین ماڵپەڕ و ناوەڕۆکی جیاواز لەسەر هەمان دۆمەین.
مەرج نییە هەموو کات بەکاربێت بەڵام سودی زۆرە ئەگەر بتەوێت بەشە جیاوازەکانی ماڵپەڕەکەت زیاتر ڕێکبخەیت بۆ نموونە جیاکردنەوە بلۆگەکەت، فرۆشگای سەهێڵەکەت یان جیاکردنەوەی ناوەڕۆکی ماڵپەڕەکەت بەگوێرەی زمانەکان.

چەند نموونەیەک لەسەر بەکارهێنانی ژێر دەمەین:

```
blog.websitename.com
store.websitename.com
en.websitename.com
ckb.websitename.com
www.websitename.com
```

#### پاوان (Domain)

پاوان ناوی ماڵپەرەکەیە وەکو (apple, amazon, facebook) بەشێکی گرنگی ناونیشانەکەیە کە ماڵپەڕەکانی پێ دەناسینەوە. لەکاتی گەڕان بەدوای ماڵپەڕێکی دیاریکراوە بەزۆری تەنها پاوان دەنووسین، بۆیە گرنگە کورت و ماناداربێت.

#### درێژکراوەی پاوان (TLD)

درێژکراوەی پاوان زۆر کات مەبەستی پشت بەکارهێنانی ماڵپەڕەکە بە بەکارهێنەران دەڵێت و مەرجە هەبێت، باوترینیان درێژکراوەی (com)ـە. بەشێوەیەکی گشتی هەر درێژکراوەیەک بۆ مەبەستێکی دیارکراو بەکاردێت(بەڵام مەرج نییە هەمووکات وابێت) بۆ نموونە:

- درێژکراوەی (gov) ڕێگەپێداوە لەلایەن حکومەت و وەزارەتەکانی بەکاربێت.
- درێژکراوەی (org) گونجاوە بۆ ڕێکخراوە قازانج نەویستەکان.
- درێژکراوەی (edu) گونجاوە بۆ دامەزراوە پەروەردەیی و ئەکادیمییەکان.
- درێژکراوە ناوخۆیەکانی وەکو (us, fr, iq) تایبەتن بە وڵات و ناوچەیەکی دیاریکراو.

زۆری دیکە هەن لیستی تەواوی [درێژکراوەکانی دۆمەین (TLD)](https://www.icann.org/resources/pages/tlds-2012-02-25-en) ببینە.

#### دەروازە (Port)

دەروازەکان بریتین لە چەند ژمارەیەکی دیاریکراو کە لە ڕووی تەکنکییەوە دەروازەیەکی تایبەت بۆ ئاڕاستەکردنی هاتووچۆ بۆ ڕاژەی وێبەکە دابین دەکەن، وەکو دەرگایەک وایە کە خەڵکی پێیدا تێپەڕ دەبن بۆ ئەوەی سەردانی ماڵپەڕەکەت بکەن. زۆربەکات ژمارەی دەروازەکان لە URL دا نابینرێت ئەگەر ڕاژەی وێبەکە دەروازە ستانداردەکانی وەکو (80 بۆ http و 443 بۆ https) بەکاربێنێت.

### 3. ڕێڕەو (Path)

لە دوای دەروازە ڕاستەخۆ ڕێڕەو دێت کە ئاماژە بە شوێنی پەڕەگەکانی ماڵپەڕەکە یان سەرچاوەکە دەکات، بە شێوەیەکی گشتی ڕێڕەوە لە دووبەش پێکدێت ئەوانیش:

#### ژێر بوخچە (Subfolder)

ژێر بوخچە هەموو ئەو بوخچانە (folder) دەگرێتەوە کە پەڕەی ناوەڕۆکەکەی لە خۆگرتووە.

```
site/ (root folder)
├── blog/ (subfolder)
├    └── index.html
├    └── first-post.html
├──  404.html
├──  index.html
```

#### سلەگ (Slug)

سلەگ وەکو کۆتا بەشی ڕێڕەوەکە دەردەکەوێت و هەموو پەڕەیەک لەسەر ویب سلەگێکی تایبەت بەخۆی هەیە دەتوانین وەکو ناونیشانی پەڕەکە بیناسێنین بەڵام گرنگە ئاسان بۆ بێت بۆ خوێندەوە بەپێی پێویست کورت بێت، گوگڵ پێشنیاری ناکات کە ئەو پیتانە بەکاربێت کە سەر بە ASCII نین،

بڕوانە زانیاری وردتر لەسەر [باشترین پراکتیزەکان URL بۆ گوگڵ](https://developers.google.com/search/docs/crawling-indexing/url-structure).

### 4. پارامیتەرەکان (Parameters)

پارامیتەرەکان ئیختیارین کە لە شێوەی (key/value) دەنووسرێن و بە هێمای (&) کۆمەڵێک پارامیتەر لەیەکتر جیادەکرێنەوە. سێرڤەرەکانی وێب دەتوانن ئەم پارامیتەرانە بەکاربێنن بۆ ئەنجامدانی کاری زیادە پێش گەڕانەوەی سەرچاوەکە.

با نموونەی ناونیشانێک بهێنینەوە بۆ زیاتر تێگەیشتن:

```
www.example.com/blog?category=programming
```

لەم نموونەیەدا کەتەگۆری کلیلەکەیە و پرۆگرامین بەهاکەیە، بەم شێویە دەتوانین تەنها ئەو بابەتانە ببینین لە بلۆگەکە کە لە ژێر هاوپۆلی پرۆگرامیندایە.

#### لەنگەر (Anchor)

لەنگەر کۆتا بەشی ناونیشانەکەمانە لەدوای نیشانەی (#) دێت، کە بەکارهێنەران ڕەوانەی بەشێکی دیاریکراو لەناو پەڕەکە دەکات. و ئیختارییە بەو واتاییەی کە دەکرێت نەبێت، بۆ نموونە:

```
www.example.com/blog/first-post.html#faq
```

لە نموونەی سەرەوەدا وێبگەڕەکە ڕاستەوخۆ دەچێتە بەشی پرسیارە باوەکانی وێبپەڕەکە.

بەڵام ئەنکرەکان تەنها لە ناوەڕۆکی دەقدا سنووردار نین. بۆ فایلێکی ڤیدیۆیی یان دەنگی، وێبگەڕەکە ڕاستەوخۆ باز دەدات بۆ ئەو کاتەی کە لە ئەنکرەکەدا دیاری کراوە.
